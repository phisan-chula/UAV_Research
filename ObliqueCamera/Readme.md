โครงการการวิจัยภาคสนามทดสอบระบบการถ่ายภาพเฉียง (Oblique Camera) และระบบเลเซอร์สแกน (Laser Scanner) ติดอากาศยานไร้คนขับ (UAV-ULS 2022) ได้ทำการศึกษาวิจัยการจุดทำเป้าควบคุมระนาบทรงหลังคาสำหรับไลดาร์ (LiDAR Control Plane: LCP) การทำแผนที่ด้วยระบบถ่ายภาพกล้องเฉียงบนอากาศยานไร้คนขับ (UAV Oblique Camera) โดยมีรองศาสตราจารย์ ดร.ไพศาล สันติธรรมนนท์ อาจารย์ประจำภาควิชาวิศวกรรมสำรวจ คณะวิศวกรรมศาสตร์ จุฬาลงกรณ์มหาวิทยาลัยเป็นหัวหน้าผู้วิจัยพร้อมทั้งคณะนิสิตปริญญาโท นายถิรวัฒน์ บรรณกุลพิพัฒน์, ร้อยโทเทพฤทธิ์ ศรีรัฐณไพศาล และนายเทพชัย ศรีน้อย พร้อมด้วยนิสิตปริญญาตรี จำนวน 7 คน จากภาควิชาวิศวกรรมสำรวจและภาควิชาวิศวกรรมโยธา คณะวิศวกรรมศาสตร์ จุฬาลงกรณ์มหาวิทยาลัย และนักวิจัยจากภาควิชาวิทยาศาสตร์พื้นพิภพ คณะวิทยาศาสตร์ มหาวิทยาลัยเกษตรศาสตร์ ได้ปฏิบัติงานวิจัยร่วมกับบริษัทที่ปรึกษาการทำแผนที่จากภาพถ่ายทางอากาศ ณ พื้นที่สนามทดสอบจีเอ็นเอสเอสและยูเอวีสำหรับงานแผนที่ (Geodetic GNSS and UAV Testing Facility) บริเวณพื้นที่ศูนย์เครือข่ายการเรียนรู้เพื่อภูมิภาคจุฬาลงกรณ์มหาวิทยาลัย อำเภอแก่งคอย จังหวัดสระบุรี ภายใต้โครงการวิจัยนี้ ได้รับความร่วมมือจาก ภาควิชาวิทยาศาสตร์พื้นพิภพ คณะวิทยาศาสตร์ มหาวิทยาลัยเกษตรศาสตร์และบริษัทที่ปรึกษาการทำแผนที่จากภาพถ่ายทางอากาศ ได้แก่ บริษัท จีคิวบ์ จีโอฟิสิคอล จีโอเทคนิคอล แอนด์ จีโอ โลจิคัล เซอร์วิส จำกัด, บริษัท เอชจี โรโบติกส์ จำกัด, บริษัท ซีเอชซี นาฟเทค (ประเทศไทย) จำกัด, บริษัท เอ็น.พี.เซอร์เวย์ จำกัด, บริษัท อินฟราพลัส จำกัด, บริษัท ไทยสกายวิชั่น จำกัด, บริษัท ซิสทรอนิกส์ (ประเทศไทย) จำกัด และ บริษัท นูแมพ จำกัด รวมแล้วกว่า 50 ท่าน 
การดำเนินกิจกรรมภายในโครงการประกอบไปด้วยการติดตั้งเป้าและทำการรังวัดเป้าควบคุมชนิด LCP และ GCP กว่า 48 จุด การบินบันทึกข้อมูลด้วยระบบถ่ายภาพกล้องเฉียงจำนวน 2 รุ่นและระบบเลเซอร์สแกนเนอร์จำนวน 8 รุ่น นอกจากนั้นยังได้มีการวัดสอบเทียบอุปกรณ์จีเอ็นเอสเอสตลอดจนพารามิเตอร์ระยะห่างระหว่างเสารับสัญญาณจีเอ็นเอสเอสไปยังบริเวณตำแหน่งจุดเปิดถ่ายของกล้อง (Calibration of GNSS Antenna to Camera Offset) และได้มีการรังวัดมิติของต้นไม้สำหรับการคำนวณชีวมวลและปริมาณการกักเก็บธาตุคาร์บอนของต้นไม้
งานวิจัยครั้งนี้สำเร็จลุล่วงด้วยดี ข้อมูลที่ได้จะถูกนำไปประมวลผล วิจัย พัฒนาองค์ความรู้ด้านการทำแผนที่และแบบจำลองสามมิติทั้งจากระบบถ่ายภาพกล้องเฉียงและระบบเลเซอร์สแกนสำหรับสถาบันการศึกษาและบริษัทที่ปรึกษาการทำแผนที่จากภาพถ่ายทางอากาศต่อไป

คณะทำงานวิจัย UAV-ULS 2022
